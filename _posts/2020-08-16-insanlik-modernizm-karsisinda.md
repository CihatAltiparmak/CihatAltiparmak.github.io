---
title:  "İnsanlık Modernizm Karşısında"
layout: post
ust: "edebiyat"
---

  Modernlik karşısında insan ne durumdadır şu anda? İnsan modern olduğu için mi mutlu olacaktır, yoksa modernizm insanları kendi zaman dilimlerinde soyutlayarak onları yalnızlaştıracak mıdır?

  Aslına bakarsanız günümüzde insan modern insan olduğu için değil, kendini modern zannettiği için mutsuzdur. Üstelik mutluluğu yanlış yerde arayan şu anki insanlar, mutsuzluğa uğrayınca suçu kendinde aramak yerine, bırak başka insanlara saldırmayı, adeta başka kavramlardan intikam almaya çalışıyor.

  Bu saldırıların kurbanlarından biri de modern insandır. Hani "Kedi yiyemediği ciğere pis der." misali, modern olmak adına modern insanlar taşlanıyor.

  Modern kelimesi Fransızcada "moderne" kelimesinden gelir."Moderne", Fransızcada "şimdiki zamana ait, asrî" anlamına gelmektedir. Latince de ise "modernus",  "adaba ve usule uygun, ölçülü, zamana göre" ve "modus" da  "tarz, usul, ölçü" anlamlarına gelir.

  Buradan anlaşıldığına göre modern insan, âna göre kendini ayarlayabilmelidir. Modern insan, şu âna kendini içindeki hakikati unutamadan uyarlayabilen insandır. Eğer durum buysa bu durum bize şu soruyu yöneltmeden yapamayacaktır: "Modern insanın kendini zamana uyarladığını düşünürsek günümüzün insanı neden modern insan olmaktan uzaktır?"

  Evet, günümüz insanlarının zamana ayak uyduramadığı söylenemez. Ama insanlar gittikçe içindeki hakikati seçemez oldu. Seçilemeyen şeyi koruyamadıktan sonra istediğiniz kadar modern olduğunuzu iddia edin.

  Günümüz insanlarının hakikati seçemez oluşunun sebeblerini konuşmakta fayda var.

  Selfie... İnsanın kendisiyle muhatap olmasıdır. Selfie çekip kendi dış temsiline bakan insanlar kendi içine bakmaz oldu. Ve bu da hakikati seçemememizdeki nedenlerden biri oldu.

  Eskiden toplumlar kuşatılırdı. Şimdi bireyler kuşatılıyor.

  Modernleşme çabası içindeki insan, iletişim için yapılmış sosyal medya araçlarını kullanarak iletişimi yatalak bıraktı. Malum ya, kendiyle iletişimi kesen insan, başkalarıyla nasıl doğru iletişimi kuracak?

  Her şeyin hızlanmasına rağmen neden günümüzdeki insanlar kendilerine vakit ayıramıyor?

  Bu sorunun cevabı kapitalist sistemdir. Kapitalizm için hızlanmak, insana daha çok vakit bırakmaktan çok "modernizm" adı altında daha çok üretmek içindir.

  Güya modern insan, sosyal medyalar da gönderilere like atıyor. Ama hiç sevmiyor bu insanlar. 

  Kızılay acil kan için sosyal medyada gönderi paylaşıyor. Güya modern insan bu gönderiyi beğeniyor. Ama kan vermiyor. Ve acil kana ihtiyacı olan adam oracıkta can veriyor.

  Günümüzdeki insanlar edebiyatla fazla meşgul değiller. Oysa ki edebiyatın gücü, bizi saf, katıksız insanlarla karşı karşıya bırakmasındadır. Selfie ile içi saman doldurulmuş kendine bakan insanlar, edebiyatla kurmaca da olsa bir o kadar canlı kendine bakar.

   Kısaca modern insan yanlış anlaşılmaktadır. Sezai Karakoç'un yazdığı gibi: "Günün adamından çok ânın adamı olmak lazım." Hakikati görmedikçe modern insan olduğunuz söylenemez. Bence bu bölüm modern insandan çok modern zannedilen insanlar için geçerli.
